---
title: "Un giardino in memoria di Lele"
date: 2025-07-27T10:00:24+06:00
image : "images/2025_07_giardino.jpg"
author : ["Amici di Emanuele"]
categories: ["news"]
tags: ["pompieri", "ricordo", "giardino" , "memoria" , "alberi",  "lissone"]
description: "Creazione di uno spazio nel giardino pubblico come luogo di ricordo, condivisione e riflessione per la comunità."
draft: false
layout: "single"
---


Cari amici di Lele,

come forse alcuni di voi già sanno, Emanuele verso la fine dello scorso anno ha espresso il desiderio che venisse piantato un albero in suo ricordo nel giardino che frequentava abitualmente con le sue bambine, in modo che potessero avere per sempre un luogo dove sentirlo vicino e ritrovarlo. Si tratta del giardino dietro alla caserma dei vigili del fuoco di Lissone (parco Carlo Maria Martini), uno spazio in via di riqualificazione dopo che i violenti temporali di due estati fa avevano abbattuto alcuni alberi.

Approfittando della situazione di ripensamento dell’area, abbiamo quindi scritto al Comune di Lissone, chiedendo che ci venisse data la possibilità di dedicare una zona in memoria di Emanuele. Ci siamo resi disponibili a sostenere i costi per la piantumazione e manutenzione degli alberi - possibile anche grazie alla disponibilità e generosità di Felice, amico di Emanuele che si occupa di verde - ma anche per l’arredo urbano e il posizionamento di panchine e pensiline.
L’idea è quella che diventi uno spazio bello da vivere e di ricordo, condivisione e riflessione non solo per la famiglia di Emanuele e i suoi amici, ma anche per tutta la comunità.

L’amministrazione comunale ci ha ufficialmente risposto dicendoci che accoglie con piacere la proposta. Dal momento che il giardino sarà oggetto di un completo rifacimento, ci contatteranno quando saranno pronti con il progetto di riqualificazione, così da definire i dettagli e procedere di comune accordo con l’intitolazione.

Siamo molto contenti del risultato ottenuto e vogliamo tenervi aggiornati non appena ci saranno novità. Intanto in allegato potete trovare la lettera inviata al Comune e la risposta.
Se qualcuno ha idee o contatti con aziende che si occupano di giochi pubblici, si senta libero di scriverci così da discuterne insieme.

Alla prossima e grazie!


{{< pdf src=/pdf/20250214_Richiesta-di-intitolazione.pdf >}}

{{< pdf src=/pdf/20250314_PEC-ComuneDiLissone.pdf >}}